{
    "slug": "wolny-hamkalo-alchemia",
    "title": "alchemia",
    "author": "Agnieszka Wolny-Hamkało",
    "kind": "Liryka",
    "epoch": "Współczesność",
    "genre": "Wiersz",
    "content": "Agnieszka Wolny-Hamkało\r\n\r\nNikon i Leica\r\nalchemia\r\n\r\n\r\n\r\nJest rentgen pod mansardą i kolejka,\r\nktóra chce zobaczyć swoje sprute wnętrze.\r\nLudzie zamiast spraw pilnych dostają\r\npłuc, czaszek, piersi i kamieni w piersiach.\r\n\r\nCzaszka mojego pokoju jest wielka i krucha\r\njak pusta głowa gipsowa. Futryny wpuszczają\r\nkuchenny zapach hotelu, pisk kotów. Smutek\r\nz pokojów uwalnia się kominami i wraca do rzeki\r\n\r\nlamentując w rurach. Miłość w pokojach\r\njest mokra i krótka. Ma zapach zmurszałych desek\r\ni pleśni, która jest tu wpisana we wszystko.\r\nTylko kiedy piszę moja głowa jest lampą,\r\n\r\nradioaktywnym grzybem, wahadełkiem nad żyłką\r\nświatła. Czasami dom wpuszcza gwiazdę, pleśń\r\ncofa i da się wierzyć w boga, że ma skórę\r\nz ciasta i zamieszkamy w niej razem, choćbyśmy żyli\r\n\r\njak teraz — w całkiem innych bajkach.\r\n\r\n\r\n\r\n\r\n-----\r\nTa lektura, podobnie jak tysiące innych, dostępna jest na stronie wolnelektury.pl.\r\nWersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/wolny-hamkalo-alchemia.\r\n\r\nUtwór opracowany został w ramach projektu Wolne Lektury przez fundację Wolne Lektury.\r\n\r\nWszystkie zasoby Wolnych Lektur możesz swobodnie wykorzystywać, publikować i rozpowszechniać pod warunkiem zachowania warunków licencji i zgodnie z Zasadami wykorzystania Wolnych Lektur.\r\nTen utwór jest udostępniony na licencji Licencja Wolnej Sztuki 1.3: http://artlibre.org/licence/lal/pl/\r\nWszystkie materiały dodatkowe (przypisy, motywy literackie) są udostępnione na Licencji Wolnej Sztuki 1.3: https://artlibre.org/licence/lal/pl/\r\nFundacja Wolne Lektury zastrzega sobie prawa do wydania krytycznego zgodnie z art. Art.99(2) Ustawy o prawach autorskich i prawach pokrewnych.\r\nWykorzystując zasoby z Wolnych Lektur, należy pamiętać o zapisach licencji oraz zasadach, które spisaliśmy w Zasadach wykorzystania Wolnych Lektur: https://wolnelektury.pl/info/zasady-wykorzystania/\r\nZapoznaj się z nimi, zanim udostępnisz dalej nasze książki.\r\n\r\nTekst opracowany na podstawie: Agnieszka Wolny-Hamkało, Nikon i Leica, Wydawnictwo Biblioteki Publicznej i Centrum Animacji Kultury w Poznaniu, Poznań 2010.\r\n\r\nWydawca: Fundacja Nowoczesna Polska\r\n\r\nPublikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez fundację Nowoczesna Polska z egzemplarza pochodzącego ze zbiorów autora. Dofinansowano ze środków Ministra Kultury i Dziedzictwa Narodowego.\r\n\r\nOpracowanie redakcyjne i przypisy: Paulina Choromańska, Aleksandra Kopeć, Paweł Kozioł, Jan Szejko.\r\n",
    "short_description": null,
    "summary": null,
    "characters": null,
    "test_questions": null,
    "motifs": null
}