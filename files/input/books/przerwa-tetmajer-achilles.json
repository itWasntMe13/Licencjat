{
    "slug": "przerwa-tetmajer-achilles",
    "title": "Achilles",
    "author": "Kazimierz Przerwa-Tetmajer",
    "kind": "Liryka",
    "epoch": "Modernizm",
    "genre": "Wiersz",
    "content": "Kazimierz Przerwa-Tetmajer\r\n\r\nAchilles\r\n\r\n\r\n\r\nW tej strasznej samotności mojej,\r\ngdy przy mej duszy nikt nie stoi,\r\nkiedy ostatnie ręką żywą\r\nmłodości zerwał czas ogniwo:\r\nczyż dziw, że dusza moja marzy,\r\nmłodości chwile marzy mocne,\r\nnadzieje swoje bezowocne,\r\ni śni, czego jej los nie zdarzy…\r\n\r\nLecz w samotności posąg stawa\r\nprzed moim wzrokiem, pełnym mgławic:\r\nolbrzymia dumna męża zjawa\r\nodeszła skądś od greckich nawic —\r\nto Myrmidonów król straszliwy,\r\nz hełmu wiejący pąsem grzywy,\r\nale umarły jest — czy żywy.\r\n\r\nAchilles — bóstwo lat szesnastu,\r\ngość dawno, dawno niewidziany —\r\njakiemuż znowu grozi miastu\r\ni jakież wrogów gna tumany?\r\nPo co przychodzi w pustkę moją\r\ni złotą grzmi nade mną zbroją?\r\nOh! jak daleka moja dola\r\nod trojańskiego jego pola!…\r\n\r\nAh, wiem! Rozumiem! Nie spełniłem!\r\nNie dokonałem nic i żyłem!\r\nPełzałem w niskim życia lesie,\r\nbrodziłem w bagnach dni powszednich,\r\nłykałem kurz, co życie niesie,\r\nsłuchałem bicia godzin średnich,\r\ndałem się topić nędzy życia\r\ni wszystkim jego podłym wstrętom;\r\nwdychałem zbójczy odór gnicia,\r\ndeptać się dałem podłym piętom,\r\nza nędzne prawo do żywota\r\nz pogardą dany kubek błota\r\npiłem — — pełzałem w nędzy lesie,\r\nażeś ty przyszedł, Achillesie!\r\n\r\nI upominasz się o swoje!\r\nZa późno! Patrz — już stary stoję!\r\nŻyję — nie lękam się Parysa,\r\nchoć niemaczany-m w Styksie cały, —\r\na ta przez duszę moją krysa,\r\nto znak, żem miał ją…\r\n\r\n                        Jak wspaniały,\r\njak wielki, dumny, jaki mężny\r\nogromny mąż nade mną stoi —\r\nblask z jego złotej bije zbroi,\r\nwsparł się o jawór swój potężny —\r\non upomina się o swoje —\r\nbierz! wszakżem tu! przed tobą stoję!…\r\n\r\nWeź! Patrz! Ten szmat dziurawy cały,\r\njakiegoś kształtu te kawały,\r\nz których nie złożysz nic; te zwoje\r\nskręcone, zmięte, sczezłe, szare,\r\nz których się formy nie domyślisz;\r\nte ognie, zamienione w parę —\r\nto my. To życie nasze, moje!\r\n\r\nI cóż, posągu, nad czym myślisz?\r\nCzegóż tu jeszcze stoisz, czekasz?\r\nCzemuż z odejściem swoim zwlekasz?\r\nLekarzem jesteś?… O, zaiste!\r\nStraszną byś musiał leczyć ranę!\r\nOdejdź — ja dalej sam zostanę,\r\ni moje sny posępne, mgliste\r\n\r\ndalej się będą snuć przede mną,\r\njak mgieł w wąwozie korowody —\r\nty, królu Greków, zmarłeś młody\r\ni tylko śmierć widziałeś ciemną.\r\n\r\n\r\n\r\n\r\n-----\r\nTa lektura, podobnie jak tysiące innych, dostępna jest na stronie wolnelektury.pl.\r\nWersja lektury w opracowaniu merytorycznym i krytycznym (przypisy i motywy) dostępna jest na stronie http://wolnelektury.pl/katalog/lektura/przerwa-tetmajer-achilles.\r\n\r\nUtwór opracowany został w ramach projektu Wolne Lektury przez fundację Wolne Lektury.\r\n\r\nWszystkie zasoby Wolnych Lektur możesz swobodnie wykorzystywać, publikować i rozpowszechniać pod warunkiem zachowania warunków licencji i zgodnie z Zasadami wykorzystania Wolnych Lektur.\r\nTen utwór jest w domenie publicznej.\r\nWszystkie materiały dodatkowe (przypisy, motywy literackie) są udostępnione na Licencji Wolnej Sztuki 1.3: https://artlibre.org/licence/lal/pl/\r\nFundacja Wolne Lektury zastrzega sobie prawa do wydania krytycznego zgodnie z art. Art.99(2) Ustawy o prawach autorskich i prawach pokrewnych.\r\nWykorzystując zasoby z Wolnych Lektur, należy pamiętać o zapisach licencji oraz zasadach, które spisaliśmy w Zasadach wykorzystania Wolnych Lektur: https://wolnelektury.pl/info/zasady-wykorzystania/\r\nZapoznaj się z nimi, zanim udostępnisz dalej nasze książki.\r\n\r\nTekst opracowany na podstawie: Kazimierz Przerwa-Tetmajer, Wybór poezji, nakł. Gebethner i Wolff, Warszawa-Lublin-Łódź 1897.\r\n\r\nWydawca: Fundacja Nowoczesna Polska\r\n\r\nPublikacja zrealizowana w ramach projektu Wolne Lektury (http://wolnelektury.pl). Reprodukcja cyfrowa wykonana przez Bibliotekę Śląską z egzemplarza pochodzącego ze zbiorów BŚ. Utwór powstał w ramach \"Planu współpracy z Polonią i Polakami za granicą w 2014 roku\" realizowanego za pośrednictwem MSZ w roku 2014. Zezwala się na dowolne wykorzystanie utworu, pod warunkiem zachowania ww. informacji, w tym informacji o stosowanej licencji, o posiadaczach praw oraz o \"Planie współpracy z Polonią i Polakami za granicą w 2014 r.\".\r\n\r\nOpracowanie redakcyjne i przypisy: Paulina Choromańska, Katarzyna Dug, Wojciech Kotwica, Weronika Trzeciak.\r\n",
    "short_description": null,
    "summary": null,
    "characters": null,
    "test_questions": null,
    "motifs": null
}